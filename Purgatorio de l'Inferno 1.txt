ti attende il filo spinato, la vespa, la vipera, il nichel
bianco e lucente che non si ossida all'aria
										   ti attende Pitagora
che disse che delle cose è sostanza il numero
											 e tu prendi del polipo
gli otto tentacoli guerniti di ventose e An die Hoffnung (op. 94)
perché questo, questo lo prendono (essi)
										lo prendono perché lo trovano

osserva Iside e i costumi abruzzesi, le medaglie per la campagna di Cina
del 1901, la maschera di Peppe Nappa
									la città di Cannstadt
che fu incorporata della città di Stuttgart nel 1905
e conoscerai la confindustria e la svastica, il 13 maggio e il 24 gennaio
lo spillo di sicurezza che non sa pungere, il lecco lecco e lo Spirito
Santo
	 e tu prendi il gliconio e la glicerina, e Hans Pfeiffer
che nacque a Kassel nel 1907, perché questo, questo lo prendono
(essi), lo prendono perché lo trovano
									 perché lo trovano a lavorare

perché questa è, Federico, la DESCRITTIONE DEL GRAN PAESE: è la targa
automobilistica della provincia di Foggia (FG)
											  è la nave di linea a vapore
1870, è il babbuino, è il bisonte
								 e tu prendi gli urodeli e il ministro
Pella, la méthode des tractions rythmées de la langue (due à
Laborde), il Petrus amat multum dominam Bertam
											  perché questo,
questo lo prendono (essi), lo prendono perché lo trovano, perché
lo trovano a lavorare (…)
						   et anderà in pregione.