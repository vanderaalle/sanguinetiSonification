io sono, freddo e secco, un uomo moro,
tra l'anziano e il decrepito oscillante:
non vivo, non agisco, non lavoro,
perenne sbadigliante sonnecchiante:

quando in femmina inciampo, io me ne accoro:
nobile o serva, ricca o mendicante,
clarissa o meretrice, io me la ignoro:
già mi prostra il vederla, e da distante:

sono uno sgorbio, sono un ghirigoro:
tutto mi è noia, e il mondo è ripugnante:
sono uno zero, un'ombra, un niente, un foro,
nella mia inconsistenza ipercostante:

o tu che passi, affretta il passo, via:
non rompermi le palle, e così sia: